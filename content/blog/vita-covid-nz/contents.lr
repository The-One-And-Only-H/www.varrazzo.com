title: Vita, Nuova Zelanda, Covid
---
pub_date: 2020-03-25
---
author: Daniele Varrazzo
---
image: /img/blog/nz-tree.jpg
---
_discoverable: yes
---
tags:

life
travel
news
---
flag: it
---
body:

.. admonition:: Note:

	You can read this :ref:`in English <blog/life-covid-nz>` too.

In un tempo che ora sembra un milione di anni fa, io e Gabri avevamo
organizzato un viaggio di due settimane in Nuova Zelanda, perché un marzo
antipodico ci sembrava meglio di uno a Londra ed avevo ancora un accordo col
mio datore di lavoro di avere il 25% del tempo libero.

Poi sono cambiate un po' di cose. A febbraio, io e il suddetto datore di
lavoro ci siamo, diciamo, accordati per avere il 100% del tempo libero, in
cambio di un taglio del 100% di stipendio. Un po' di giorni dopo le notizie del
Covid-19 avevano cominciato a sembrare fantascienza scadente. La famiglia e gli
amici in Italia erano bloccati in casa, il governo inglese non sapeva che palle
inventarsi ma riusciva a contraddirsi lo stesso. Avevamo la scelta di non
partire, "per sicurezza", come suggerito da un po' di amici, o di partire per
più tempo, visto che non c'era molto altro da fare a Londra.

.. photo:: van.jpg
	:class: float-left clear-left

Ci abbiamo pensato forse addirittura per un minuto intero e il giorno stesso
della partenza abbiamo posticipato il ritorno.

La nostra casa e mezzo di trasporto sono stati un furgone equipaggiato con un
letto, fornelli e un piccolo frigo. Un vasino chimico lo permetteva di
dichiarare *self-contained* (forse nel senso di tenersela?), il che vuol dire
poter dormire in diverse in parchi e riserve naturali. Questo ci ha dato il
massimo della flessibilità: il livello di dettaglio del nostro piano di viaggio
era "in senso orario".

.. photo:: whakatiwai-birds.jpg
	:class: float-right

Vasino o no, ovunque abbiamo dormito c'erano sempre gabinetti pubblici, sempre
puliti, anche nel caso fossero solo latrine senz'acqua. Nel furgone non c'era
doccia, per cui ogni tanto ci siamo fermati in qualche campeggio per farne una.
Nessun kiwi è stato vittima dell'italica ascella.

.. photo:: wheels.jpg
	:class: float-left clear-right

La routine quotidiana consisteva in caffè e colazione, poi esplorare l'area
dove ci svegliavamo. Sono riuscito a fare un po' della fotografia che mi piace,
quella che prevede scarponi e treppiede. Se ci capitava una pausa per pranzo o
da bere in qualche paese cercavamo un posto dove ricaricare la batteria del
portatile.

.. photo:: gabri-beach.jpg
	:class: float-right

A metà giornata pensavamo ad una direzione dove guidare e dove passare la notte
successiva. Abbiamo provato a tenere il tempo di guida basso, meno di due ore
al giorno, e fermate improvvise per una foto o cambi di piano erano una cosa
regolare.

.. photo:: cathedral-cove.jpg
	:class: float-left clear-right

Dopo cena, tempo di un hack: ho cominciato a lavorare al mio progetto
:ref:`psycopg3 <blog/thinking-psycopg3>`, e sono riuscito a programmare
abbastanza regolarmente, usando la luminosità del portatile al minimo per
risparmiare batterie e solo con la documentazione scaricata, senza internet,
per cui bello concentrato. Il progetto sta prendendo una bella forma, ma
preferisco :ref:`parlarne a parte <blog/psycopg3-first-report>`.

Dopo poco più di una settimana di viaggio, il governo neozelandese ha imposto
due settimane di isolamento a chiunque venisse da fuori, per cui è stato un
grande tempismo riuscire ad entrare e godersi il paese. Non molti giorni più
tardi l'impiegato di un parco incontrato per caso ci ha avvisato che la nazione
aveva appena passato la soglia dei 100 casi ed era scattato il "livello 3", con
il "livello 4", lockdown, annunciato in 48 ore.

.. photo:: milky-way-trees.jpg
	:class: float-right

Siamo subito andati in un paese vicino per cercare una scheda telefonica per
organizzarci meglio, e da quelle parti abbiamo capito cosa volesse dire
"livello 3": già a poche ore dall'annuncio la serenità precedente era scomparsa
e tutto quello che non fosse essenziale - caffè, ristoranti, barbiere, negozi -
era già chiuso. La cosa sarebbe stata seria: se qui dicono un mese in casa sarà
un mese in casa.

.. photo:: gabri-volcano.jpg
	:class: float-left

La prima scelta fatta è stata di dove passare il periodo di lockdown: tra
Auckland ed una città più piccola abbiamo scelto quest'ultima: Whangarei, il
capoluogo del Northland. La prima notte l'abbiamo passata in furgone, e abbiamo
avuto modo di vedere che il supermercato locale era ben fornito ed organizzato
per evitare il saccheggio. Il giorno dopo siamo riusciti a trovare un alloggio
per il mese successivo.

.. photo:: waitangi.jpg
	:class: float-right clear-left

A parte la bellezza di questo posto, qualcosa che ci ha colpito è stata la
gentilezza e l'affetto dei neozelandesi che abbiamo incontrato. Dalla signora
delle pulizie che ci ha regalato un ventaglio di paglia contro le mosche in una
giornata afosa all'agente immobilare che ci ha richiamato per assicurarsi che
avessimo trovato dove stare in isolamento. La sensazione che ci hanno dato,
tutti, è quanto ognuno tenga al benessere dell'altro.

In questo momento è passata la mezzanotte da pochi minuti: il lockdown è in
atto e l'idea è che qui le persone saranno serie a rispettarlo. Abbiamo ancora
il furgone, quindi potremo fare la spesa quando servirà. Abbiamo da leggere e
da disegnare, io ho un lavoro remoto da cercare e un po' di progetti personali
da sviluppare.

Un abbraccio a tutti gli amici e le famiglie. In bocca al lupo e speriamo di
rivederci presto!
